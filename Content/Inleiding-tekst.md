De overheid is in hoge mate afhankelijk van ICT-middelen voor de uitvoering van haar taken. Veel benodigde ICT-voorzieningen zijn dusdanig specifiek voor het werk van de overheid dat de software “op maat” gemaakt moet worden. De totstandkoming van een op maat gemaakte ICT-voorziening is vaak een complex proces, waarin vele belangen en behoeften worden afgewogen en afgezet tegen de mogelijkheden die technologie biedt. Eenmaal operationeel zal een voorziening verantwoord onderhouden moeten worden; behoeften en technologie veranderen in de loop van de tijd.

Overheidsprojecten waarin software wordt ontwikkeld of onderhouden kampen nog vaak met vertraging, budgetoverschrijding of een eindresultaat met te lage kwaliteit. Zo concludeerde de commissie-Elias bijvoorbeeld in haar eindrapport: 'De Rijksoverheid heeft haar ICT (Informatie- en communicatietechnologie)-projecten niet onder controle'. Eén van de fundamentele problemen is dat de risico's, die inherent zijn aan softwareontwikkeling, door organisaties nog onvoldoende worden herkend, erkend en gemitigeerd. Dit terwijl de risico's bij de ontwikkeling van maatwerksoftware, binnen het ICT-domein, inmiddels algemeen bekend zijn en er ook voor veel risico's passende maatregelen bestaan.

ICTU heeft jarenlange ervaring met het realiseren van voorzieningen en past de opgedane ervaring toe bij de ontwikkeling van nieuwe voorzieningen. Die ervaring is vastgelegd in een werkwijze, deze “{{TITLE}}”, die continu wordt aangepast en aangevuld op basis van de praktijk.

ICTU is ervan overtuigd dat het bouwen van voorzieningen, die goed aansluiten bij de behoeften van gebruikers en andere belanghebbenden en die ook na oplevering nog goed te onderhouden zijn, bijdraagt aan een betere dienstverlening binnen en buiten de overheid. Die dienstverlening moet bovendien betrouwbaar zijn voor burgers, bedrijven en ambtenaren. Daarom besteedt ICTU altijd expliciet aandacht aan zaken die die betrouwbaarheid beïnvloeden, zoals beveiliging, privacy, performance en toegankelijkheid. De Kwaliteitsaanpak dient daarvoor als leidraad, maar de aanpak voorziet ook in mogelijkheden om het project en het eindproduct aan te passen aan de specifieke situatie.

Om projecten, die ICT-voorzieningen realiseren volgens de Kwaliteitsaanpak, efficiënt en effectief te ondersteunen, heeft ICTU een gespecialiseerde afdeling in het leven geroepen. Deze afdeling staat projecten bij door middel van kennis, menskracht en technische hulpmiddelen. Zo profiteren projecten van schaalgrootte en hergebruik van inzichten.

ICTU heeft inmiddels, met behulp van de {{TITLE}}, samen met andere overheden enige tientallen projecten succesvol uitgevoerd en wil de ervaring uit deze projecten graag delen met de Nederlandse overheid. Om die reden stelt ICTU deze Kwaliteitsaanpak aan iedereen beschikbaar en heeft zij, samen met normalisatie-instituut NEN en partijen uit overheid en markt, een praktijkrichtlijn “Risicobeheersing bij ontwikkeling en onderhoud van maatwerksoftware” (NPR 5326:2019) gepubliceerd, die mede is gebaseerd op de {{TITLE}}.
