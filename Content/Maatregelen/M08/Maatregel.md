## $M08$

#include "Content/Maatregelen/M08/Definitie.md"

De kwaliteitsmanager maakt de technische schuld inzichtelijk met behulp van een geautomatiseerd kwaliteitssysteem. Technische schuld die niet geautomatiseerd kan worden gemeten legt de kwaliteitsmanager handmatig vast.

Als het ontwikkelteam of de kwaliteitsmanager constateert dat er technische schuld is, markeert de kwaliteitsmanager deze technische schuld in het kwaliteitssysteem om te voorkomen dat de technische schuld ongemerkt verder toeneemt. Vervolgens vraagt de kwaliteitsmanager het projectteam, in overleg met de software delivery manager en Scrummaster, om de omvang van de technische schuld in te schatten in user-story-punten. Vervolgens wordt een plan gemaakt om de technische schuld in een beheerst tempo weg te werken; uitgangspunt is ongeveer 10% van de punten die het projectteam normaal in een sprint doet. Dit kan in principe zonder overleg met de opdrachtgever omdat het leveren van kwaliteit onderdeel van het werk is.

ICTU gebruikt Quality-time om bestaande technische schuld inzichtelijk te maken en de planning van het aflossen van de schuld vast te leggen, voor zover het technische schuld betreft van kwaliteitseigenschappen die Quality-time kan meten. Technische schuld die niet geautomatiseerd kan worden gemeten legt de kwaliteitsmanager vast als issues in Jira.

Quality-time is een door ICTU ontwikkeld, open source, geautomatiseerd kwaliteitssysteem.

ICTU-projecten reserveren per sprint tijd die het ontwikkelteam kan besteden aan het oplossen van technische schuld.

### Rationale

Technische schuld zijn eigenschappen van de software die de lange termijn inzetbaarheid en onderhoudbaarheid van de software bedreigen. Denk hierbij aan hoge complexiteit, lage testdekking, ontbrekende testsoorten en ontbrekende documentatie.

De aanwezigheid van technische schuld heeft nadelige invloed op de kwaliteit van de eindproducten. Anderzijds is het ontstaan van technische schuld gedurende een project vaak onvermijdelijk. Het is daarnaast ook mogelijk dat een deel van de technische schuld bij aanvang van het project al bestond en mogelijk niet wordt opgelost. In alle gevallen is het verstandig om te weten welke technische schuld bestaat. Om te voorkomen dat technische schuld niet wordt opgelost en uitsluitend toeneemt, is het zaak om het verminderen van technische schuld planmatig aan te pakken.
