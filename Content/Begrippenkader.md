# Begrippenkader

Deze Kwaliteitsaanpak heeft betrekking op de ICTU-projecten waarin software ontwikkeld wordt. De terminologie in dit document is daarop afgestemd en sluit, waar relevant, aan op andere begrippenkaders.

De bijlage [Terminologie en afkortingen](#terminologie-en-afkortingen) bevat een lijst met veel gebruikte begrippen en afkortingen. Een aantal begrippen speelt echter een zodanig prominente rol bij het begrip en het gebruik van de Kwaliteitsaanpak, dat ze hieronder nader zijn toegelicht.

Een **informatiesysteem** is "een samenhangend geheel van gegevensverzamelingen en de daarbij behorende personen, procedures, processen en programmatuur alsmede de voor het informatiesysteem getroffen voorzieningen voor opslag, verwerking en communicatie" [VIR 2007, NORA].

**Software** is de verzameling instructies die bepalen wat een computer uitvoert en is uiteindelijk wat de gebruiker ziet, ervaart en waarmee hij interacteert. In de dagelijkse praktijk en communicatie van ICTU wordt "programmatuur", uit de vorige definitie, aangeduid met "software".

Vaak kunnen de termen "broncode" en "software" onderling uitgewisseld worden, maar soms is het van belang onderscheid te maken. **Broncode** is leesbaar voor mensen en drukt de intentie van een programmeur uit. Om een computer broncode te laten "uitvoeren", is een vertaalslag nodig naar voor een computer begrijpelijke instructies. Broncode bij ICTU is bijvoorbeeld geschreven in de programmeertalen Java of C#.

Een **softwareontwikkelproject** is een project dat de oplevering van software als enige of voornaamste projectresultaat heeft.
